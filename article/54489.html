<!DOCTYPE html>
<html lang="zh-CN">
<head>
  <meta charset="UTF-8">
<meta name="viewport" content="width=device-width, initial-scale=1, maximum-scale=2">
<meta name="theme-color" content="#222">
<meta name="generator" content="Hexo 4.2.1">
<meta name="referrer" content="no-referrer" />
  <link rel="apple-touch-icon" sizes="180x180" href="/images/apple-touch-icon.png">
  <link rel="icon" type="image/png" sizes="32x32" href="/images/favicon-32x32.png">
  <link rel="icon" type="image/png" sizes="16x16" href="/images/favicon-16x16.png">
  <link rel="mask-icon" href="/images/logo.svg" color="#222">
  <meta http-equiv="Cache-Control" content="no-transform">
  <meta http-equiv="Cache-Control" content="no-siteapp">

<link rel="stylesheet" href="/css/main.css">


<link rel="stylesheet" href="/lib/font-awesome/css/all.min.css">
  <link rel="stylesheet" href="//cdn.jsdelivr.net/gh/fancyapps/fancybox@3/dist/jquery.fancybox.min.css">
  <link rel="stylesheet" href="/lib/needsharebutton/needsharebutton.css">
 <!--/add needmoreshare2 in post-->
  <link rel="stylesheet" href="/lib/pace/pace-theme-minimal.min.css">
  <script src="/lib/pace/pace.min.js"></script>

<script id="hexo-configurations">
    var NexT = window.NexT || {};
    var CONFIG = {"hostname":"www.rixin.site","root":"/","scheme":"Mist","version":"7.8.0","exturl":false,"sidebar":{"position":"right","display":"post","padding":18,"offset":12,"onmobile":true},"copycode":{"enable":true,"show_result":true,"style":null},"back2top":{"enable":true,"sidebar":false,"scrollpercent":true},"bookmark":{"enable":true,"color":"#222","save":"auto"},"fancybox":true,"mediumzoom":false,"lazyload":true,"pangu":false,"comments":{"style":"tabs","active":null,"storage":true,"lazyload":true,"nav":null},"algolia":{"hits":{"per_page":10},"labels":{"input_placeholder":"Search for Posts","hits_empty":"We didn't find any results for the search: ${query}","hits_stats":"${hits} results found in ${time} ms"}},"localsearch":{"enable":true,"trigger":"auto","top_n_per_article":1,"unescape":false,"preload":false},"motion":{"enable":true,"async":false,"transition":{"post_block":"fadeIn","post_header":"slideDownIn","post_body":"slideDownIn","coll_header":"slideLeftIn","sidebar":"slideUpIn"}},"path":"search.xml"};
  </script>

  <meta name="description" content="蒙。亨。匪我求童蒙，童蒙求我。初筮告，再三渎，渎则不告，利贞。蒙者，草卉丛生之谓，晦翳而未有辨也。阴阳之交也，始自屯，乃一回旋之际，阴得阳滋而盛，阳为之隐，初阳进而居二，五阳往而居上，皆失其位，阳杂阴中而无纪，五为卦主，而柔暗下比于二阴，故为蒙。但以柔得中而下应乎二，阴虽盛而上能止之，以不终于昧，下听二之正己，故有亨通之道焉。匪我求童蒙以下，皆言处蒙之道，而归功于二也。二刚而得中，治蒙之任属焉。故">
<meta property="og:type" content="article">
<meta property="og:title" content="船山文集《周易内传》蒙">
<meta property="og:url" content="https://www.rixin.site/article/54489.html">
<meta property="og:site_name" content="日新知">
<meta property="og:description" content="蒙。亨。匪我求童蒙，童蒙求我。初筮告，再三渎，渎则不告，利贞。蒙者，草卉丛生之谓，晦翳而未有辨也。阴阳之交也，始自屯，乃一回旋之际，阴得阳滋而盛，阳为之隐，初阳进而居二，五阳往而居上，皆失其位，阳杂阴中而无纪，五为卦主，而柔暗下比于二阴，故为蒙。但以柔得中而下应乎二，阴虽盛而上能止之，以不终于昧，下听二之正己，故有亨通之道焉。匪我求童蒙以下，皆言处蒙之道，而归功于二也。二刚而得中，治蒙之任属焉。故">
<meta property="og:locale" content="zh_CN">
<meta property="article:published_time" content="2016-12-05T04:12:12.000Z">
<meta property="article:modified_time" content="2021-06-15T03:45:27.169Z">
<meta property="article:author" content="zhinuo">
<meta property="article:tag" content="阴阳">
<meta property="article:tag" content="六十四卦">
<meta property="article:tag" content="周易">
<meta property="article:tag" content="王夫之">
<meta property="article:tag" content="国学">
<meta property="article:tag" content="蒙卦">
<meta name="twitter:card" content="summary">

<link rel="canonical" href="https://www.rixin.site/article/54489.html">


<script id="page-configurations">
  // https://hexo.io/docs/variables.html
  CONFIG.page = {
    sidebar: "",
    isHome : false,
    isPost : true,
    lang   : 'zh-CN'
  };
</script>

  <title>船山文集《周易内传》蒙 | 日新知</title>
  






  <noscript>
  <style>
  .use-motion .brand,
  .use-motion .menu-item,
  .sidebar-inner,
  .use-motion .post-block,
  .use-motion .pagination,
  .use-motion .comments,
  .use-motion .post-header,
  .use-motion .post-body,
  .use-motion .collection-header { opacity: initial; }

  .use-motion .site-title,
  .use-motion .site-subtitle {
    opacity: initial;
    top: initial;
  }

  .use-motion .logo-line-before i { left: initial; }
  .use-motion .logo-line-after i { right: initial; }
  </style>
</noscript>

<link rel="alternate" href="/atom.xml" title="日新知" type="application/atom+xml">
</head>

<body itemscope itemtype="http://schema.org/WebPage">
  <div class="container use-motion">
    <div class="headband"></div>

    <header class="header" itemscope itemtype="http://schema.org/WPHeader">
      <div class="header-inner"><div class="site-brand-container">
  <div class="site-nav-toggle">
    <div class="toggle" aria-label="切换导航栏">
      <span class="toggle-line toggle-line-first"></span>
      <span class="toggle-line toggle-line-middle"></span>
      <span class="toggle-line toggle-line-last"></span>
    </div>
  </div>

  <div class="site-meta custom-logo">

    <a href="/" class="brand" rel="start">
      <span class="logo-line-before"><i></i></span>
      <h1 class="site-title">日新知</h1>
      <span class="logo-line-after"><i></i></span>
    </a>
      <p class="site-subtitle" itemprop="description">知行诺一</p>
  </div>

  <div class="site-nav-right">
    <div class="toggle popup-trigger">
        <i class="fa fa-search fa-fw fa-lg"></i>
    </div>
  </div>
</div>




<nav class="site-nav">
  <ul id="menu" class="main-menu menu">
        <li class="menu-item menu-item-home">

    <a href="/" rel="section"><i class="fa fa-home fa-fw"></i>首页</a>

  </li>
        <li class="menu-item menu-item-tags">

    <a href="/tags/" rel="section"><i class="fa fa-tags fa-fw"></i>标签</a>

  </li>
        <li class="menu-item menu-item-categories">

    <a href="/categories/" rel="section"><i class="fa fa-tasks fa-fw"></i>分类</a>

  </li>
        <li class="menu-item menu-item-archives">

    <a href="/archives/" rel="section"><i class="fa fa-archive fa-fw"></i>归档</a>

  </li>
        <li class="menu-item menu-item-intro">

    <a href="/intro/" rel="section"><i class="fa fa-hashtag fa-fw"></i>自话</a>

  </li>
      <li class="menu-item menu-item-search">
        <a role="button" class="popup-trigger"><i class="fa fa-search fa-fw"></i>搜索
        </a>
      </li>
  </ul>
</nav>



  <div class="search-pop-overlay">
    <div class="popup search-popup">
        <div class="search-header">
  <span class="search-icon">
    <i class="fa fa-search"></i>
  </span>
  <div class="search-input-container">
    <input autocomplete="off" autocapitalize="off"
           placeholder="搜索..." spellcheck="false"
           type="search" class="search-input">
  </div>
  <span class="popup-btn-close">
    <i class="fa fa-times-circle"></i>
  </span>
</div>
<div id="search-result">
  <div id="no-result">
    <i class="fa fa-spinner fa-pulse fa-5x fa-fw"></i>
  </div>
</div>

    </div>
  </div>

</div>
    </header>

    
  <div class="back-to-top">
    <i class="fa fa-arrow-up"></i>
    <span>0%</span>
  </div>
  <div class="reading-progress-bar"></div>
  <a role="button" class="book-mark-link book-mark-link-fixed"></a>


    <main class="main">
      <div class="main-inner">
        <div class="content-wrap">
          

          <div class="content post posts-expand">
            

    
  
  
  <article itemscope itemtype="http://schema.org/Article" class="post-block" lang="zh-CN">
    <link itemprop="mainEntityOfPage" href="https://www.rixin.site/article/54489.html">

    <span hidden itemprop="author" itemscope itemtype="http://schema.org/Person">
      <meta itemprop="image" content="/images/logoV_s.png">
      <meta itemprop="name" content="知诺">
      <meta itemprop="description" content="易知 简能">
    </span>

    <span hidden itemprop="publisher" itemscope itemtype="http://schema.org/Organization">
      <meta itemprop="name" content="日新知">
    </span>
      <header class="post-header">
        <h1 class="post-title" itemprop="name headline">
          船山文集《周易内传》蒙
        </h1>

        <div class="post-meta">
            <span class="post-meta-item">
              <span class="post-meta-item-icon">
                <i class="far fa-calendar"></i>
              </span>
              <span class="post-meta-item-text">发表</span>
              <time title="创建：2016年12月05日 12:12:12" itemprop="dateCreated datePublished" datetime="2016-12-05T12:12:12+08:00">2016年12月05日@12:12</time>
            </span>
            <span class="post-meta-item">
              <span class="post-meta-item-icon">
                <i class="far fa-folder"></i>
              </span>
              <span class="post-meta-item-text">分类</span>
                <span itemprop="about" itemscope itemtype="http://schema.org/Thing">
                  <a href="/categories/essence/" itemprop="url" rel="index"><span itemprop="name">经</span></a>
                </span>
            </span>

          
            <span class="post-meta-item" title="字数">
              <span class="post-meta-item-icon">
                <i class="far fa-file-word"></i>
              </span>
                <span class="post-meta-item-text">字数：</span>
              <span>2.4k</span>
            </span>

        </div>
      </header>

    
    
    
    <div class="post-body" itemprop="articleBody">

      
        <h4 id="蒙。亨。匪我求童蒙，童蒙求我。初筮告，再三渎，渎则不告，利贞。"><a href="#蒙。亨。匪我求童蒙，童蒙求我。初筮告，再三渎，渎则不告，利贞。" class="headerlink" title="蒙。亨。匪我求童蒙，童蒙求我。初筮告，再三渎，渎则不告，利贞。"></a>蒙。亨。匪我求童蒙，童蒙求我。初筮告，再三渎，渎则不告，利贞。</h4><p>蒙者，草卉丛生之谓，晦翳而未有辨也。阴阳之交也，始自屯，乃一回旋之际，阴得阳滋而盛，阳为之隐，初阳进而居二，五阳往而居上，皆失其位，阳杂阴中而无纪，五为卦主，而柔暗下比于二阴，故为蒙。但以柔得中而下应乎二，阴虽盛而上能止之，以不终于昧，下听二之正己，故有亨通之道焉。匪我求童蒙以下，皆言处蒙之道，而归功于二也。二刚而得中，治蒙之任属焉。故内之而称我。童蒙谓五也，谓之童蒙者，鸟兽之生，得慧最夙，及长渐而流于顽戾，惟人之方童，蒙昧无识，理未曙而欲亦有所闲止而不知纵。六五之阴暗，而上有阳以止之，其象也；人之所以异于禽普也。屯动乎险中，出以济险，治道之始也；刚得上位，君道立而可以定难也。蒙险而止之，以闲邪而抑其非僻，教道之豫也；刚在下而得中，道不可行而可明，君道诎而道在师也。礼有来学，无往教；五虚中而二以刚应之，五求二，二不求五也。初筮告，再三渎，渎则不告，二之所以得师道者，五求而应，初筮之告也。刚中而不枉道，渎则不告也。当告则告，不可告则不告，中道而立，使自得之，养蒙之正术，能利益于蒙。利且贞，是以亨。  </p>
<p><code>：蒙之利，传道解惑开智；蒙之贞，中正不枉。</code>  </p>
<h4 id="彖曰：蒙，山下有险，险而止，蒙。"><a href="#彖曰：蒙，山下有险，险而止，蒙。" class="headerlink" title="彖曰：蒙，山下有险，险而止，蒙。"></a>彖曰：蒙，山下有险，险而止，蒙。</h4><p>此以二体之象，释卦名之义。山在上，既不易登，而下有险，愈茫昧不知所适。然遇险而止，不涉倾危，安于未有知而不妄行，则未为善而亦未习于不善，童蒙待启之象。  </p>
<h4 id="蒙亨，以亨行时中也。"><a href="#蒙亨，以亨行时中也。" class="headerlink" title="蒙亨，以亨行时中也。"></a>蒙亨，以亨行时中也。</h4><p>蒙之所以亨者，以方在蒙昧，而能求阳以通其蔽，资中道以止愚妄，及欲觉未觉，愤悱之时，求亨通而不自锢也。  </p>
<h4 id="“匪我求童蒙，童蒙求我”，志应也。"><a href="#“匪我求童蒙，童蒙求我”，志应也。" class="headerlink" title="“匪我求童蒙，童蒙求我”，志应也。"></a>“匪我求童蒙，童蒙求我”，志应也。</h4><p>六五之志，与二相应，自然来学，不待往教，所以得亨。  </p>
<h4 id="“初筮告”，以刚中也。“再三渎，渎则不告”，渎蒙也。"><a href="#“初筮告”，以刚中也。“再三渎，渎则不告”，渎蒙也。" class="headerlink" title="“初筮告”，以刚中也。“再三渎，渎则不告”，渎蒙也。"></a>“初筮告”，以刚中也。“再三渎，渎则不告”，渎蒙也。</h4><p>君子诲人不倦，而师道必严；“刚中”裁物，所以善诱。彼志在躐等，不能以三隅反，而复以一隅问者，乃全求诸人而不求诸己，愈渎则愈蒙；其蔽也，贪多闻，侈奇袤，见异说而迁，必将见金夫不有躬，尽弃其学而陷于左道，故君子虽有不忍人蒙昧之心，必不告以渎之。  </p>
<h4 id="蒙以养正，圣功也。"><a href="#蒙以养正，圣功也。" class="headerlink" title="蒙以养正，圣功也。"></a>蒙以养正，圣功也。</h4><p>蒙之所以能利贞者，惟以善养之而正也。筮而告，无所隐，渎而不告，不使渎，所以养蒙而正之也。中以养不中，才以养不才，优而游之，使自得之，引而不发，能者从之，作圣之功，中道之教，存乎养之而已。此赞九二教道之至，盖蒙未有亨道，在教者之刚严而善养，乃得利贞。  </p>
<p><code>：养蒙以正，师之道。蒙以养正，圣之功。</code>  </p>
<h4 id="象曰：山下出泉，蒙，君子以果行育德。"><a href="#象曰：山下出泉，蒙，君子以果行育德。" class="headerlink" title="象曰：山下出泉，蒙，君子以果行育德。"></a>象曰：山下出泉，蒙，君子以果行育德。</h4><p>泉者，水始出之细流，故于山下之水，不言水，而言泉。泉方出山，而放乎四海，无所止息，果矣。曲折萦回，养其势，以合小为大，育也。君子之行成于勇决，而德资于涵养。勇决则危行而不恤利害，函养则成章而上达天德。宁武之愚不可及，颜子之如愚足发，皆此道也。  </p>
<p><code>：溪泉汇聚而成川河，以其不息之果行、涵育。</code>  </p>
<h4 id="初六，发蒙，利用刑人，用说桎梏，以往吝。"><a href="#初六，发蒙，利用刑人，用说桎梏，以往吝。" class="headerlink" title="初六，发蒙，利用刑人，用说桎梏，以往吝。"></a>初六，发蒙，利用刑人，用说桎梏，以往吝。</h4><p>发犹始也。阴阳之交，在屯，阳生于下，方震动以出，至蒙而阴复起于下以陷阳，蒙之所自发而不易收也。九二虽有刚中之德，而为初之所桎梏，必奋然决断，绝私昵而施之以威，乃可说桎梏而往正乎五。然阴性柔，初位贱，承二而易相狎昵，未见其能决于正法也，故吝。  </p>
<h4 id="象曰：“利用刑人”，以正法也。"><a href="#象曰：“利用刑人”，以正法也。" class="headerlink" title="象曰：“利用刑人”，以正法也。"></a>象曰：“利用刑人”，以正法也。</h4><p>为蒙蔽造端之孽，欲正蒙者，非施法不可。宦官宫妾，卑贱而善导人主于迷，正人君子所必治。  </p>
<h4 id="九二，包蒙吉。纳妇吉，子克家。"><a href="#九二，包蒙吉。纳妇吉，子克家。" class="headerlink" title="九二，包蒙吉。纳妇吉，子克家。"></a>九二，包蒙吉。纳妇吉，子克家。</h4><p>包亦养之之意。教道之善，取蒙者之刚柔明暗，悉体而藏之于心，调其过，辅其不及，以善养之。师道立，善人多，是以吉也。纳妇以下，别为一义，取象之博也。凡彖，爻有二义者，放此。蒙阳养阴而正之，故二、三皆有取妇之象。妇人之性柔而暗，其柔也告之，其暗也勿渎之，刚而得中，以此纳妇，家之吉也。五为妇，上其子也。揲蓍之法，下爻立而后生上爻，故上有为五子之象焉。教子者先教妇；妇慈而无溺爰，而子且才。故上九刚健，能终九二之德。包蒙之吉，以之正家，家教修而世泽长矣。  </p>
<h4 id="象曰：“子克家”，刚柔接也。"><a href="#象曰：“子克家”，刚柔接也。" class="headerlink" title="象曰：“子克家”，刚柔接也。"></a>象曰：“子克家”，刚柔接也。</h4><p>父刚母柔，教养道合，故得上九克家之子。  </p>
<h4 id="六三，勿用取女，见金夫不有躬，无攸利。"><a href="#六三，勿用取女，见金夫不有躬，无攸利。" class="headerlink" title="六三，勿用取女，见金夫不有躬，无攸利。"></a>六三，勿用取女，见金夫不有躬，无攸利。</h4><p>蒙，阴阳杂处而未知所择，惟怀贞者能从容以慎所从，六三阴不当位，为躁进之爻，溺阳而陷之，歆于小利而忘其正配，女子不贞之尤者也。勿用取，谓上九虽与为应，当决弃勿与渎也。夫人苟识之未充，辨之未审，而躁于求益，则见异而迁，惊为奇遇，忘身以徇之。曹伯悦公孙强之霸说而亡国，包显道信陆子静之禅学而髡背，其志操之邪陋，与鬻yu色之女同其贱，养蒙者无可施其教也。  </p>
<h4 id="象曰：“勿用取女”，行不顺也。"><a href="#象曰：“勿用取女”，行不顺也。" class="headerlink" title="象曰：“勿用取女”，行不顺也。"></a>象曰：“勿用取女”，行不顺也。</h4><p>不顺上九之正应，而贪二之近，与相溺。女德如此，勿用取之，以远害。顺，本义作慎，亦可通。  </p>
<h4 id="六四，困蒙，吝。"><a href="#六四，困蒙，吝。" class="headerlink" title="六四，困蒙，吝。"></a>六四，困蒙，吝。</h4><p>四为退爻，而以柔处之，非不欲求人之我告，而初六固不能养己者，困于无闻而不足以行。不见正人，不闻正言，君子之所闵也。然此爻独得位，虽困而未自失，故吝而不凶。  </p>
<h4 id="象曰：困蒙之吝，独远实也。"><a href="#象曰：困蒙之吝，独远实也。" class="headerlink" title="象曰：困蒙之吝，独远实也。"></a>象曰：困蒙之吝，独远实也。</h4><p>阳实阴虚，实则有道于己而可以教人。卦惟此爻与阳隔远。生无道之世，日与柔暗之流俗相亲，虽有承教之心，而无可观感，故象传深致叹焉。  </p>
<h4 id="六五，童蒙吉。"><a href="#六五，童蒙吉。" class="headerlink" title="六五，童蒙吉。"></a>六五，童蒙吉。</h4><p>虚中待教，得童蒙之正，其吉宜矣。  </p>
<h4 id="象曰：童蒙之吉，顺以巽也。"><a href="#象曰：童蒙之吉，顺以巽也。" class="headerlink" title="象曰：童蒙之吉，顺以巽也。"></a>象曰：童蒙之吉，顺以巽也。</h4><p>下顺乎二而听其包，上巽入乎上而受其止，有忠信之资而能好学者也。  </p>
<h4 id="上九，击蒙，不利为寇，利御寇。"><a href="#上九，击蒙，不利为寇，利御寇。" class="headerlink" title="上九，击蒙，不利为寇，利御寇。"></a>上九，击蒙，不利为寇，利御寇。</h4><p>越境攻人曰寇，非寇盗之谓。寇盗则不待言不利，易岂为盗占利不利哉！上九一阳在上，遏止二阴，击之象也。九二师道虽严，而位柔得中。上九居高，刚以临下，故为击蒙。然童蒙德本巽顺，虽知有未逮，而心无邪僻，但忧外至之恶相诱、相侵，须为防护；若苛责太甚，苦以难堪，则反损其幼志。养蒙之道，止其非几，勿使狎于不顺而已矣。  </p>
<h4 id="象曰：利用御寇，上下顺也。"><a href="#象曰：利用御寇，上下顺也。" class="headerlink" title="象曰：利用御寇，上下顺也。"></a>象曰：利用御寇，上下顺也。</h4><p>二与合德，五又巽以承教，则与捍外侮可矣，勿重伤之也。因此而知卦外有阴阳；有阴阳斯有同异，有同异斯有攻取。寇蒙者，卦外阴阳之变也。故上九之外有寇焉，而上御之。以综言之，泣血之屯；以错言之，未革面之小人，皆寇也，特隐而未见耳。合十二位之阴阳，以尽卦外之占，乃不穷于义类，学易者所当知也。  </p>
<p><code>：上下一心，正内击外，且行且止。</code></p>

        <!--/add tags in index-->

    </div>

    
    
    
      <br>
      <div align="center" class="mobileHide">
        <img src="data:image/png;base64,iVBORw0KGgoAAAANSUhEUgAAAK4AAACuCAAAAACKZ2kyAAABwElEQVR42u3aQW7DMAwEwPz/0+61QBt7SVqqU4xORWFY4xwILanXK17HjzV5MnnPaOHi4o65x+mqcpNdvv8nN+Di4u7nvtvg3TO9jzznnhtwcXE/hXtetpLPw8XF/U/c8yfzCISLi/tk7l3HkXf08xC1JKvh4uIOuHlTY93fS/q7uLi4Le5RXMn21bZIYXdcXNwt3Lyg5I2MpC0y2RcXF3c1N48reRMkb44kIeqX3xUXF3cxt0pMcEk56yUaXFzcPdw83jRPT8W3XUQsXFzc7dy8YZoQe4PYi8iEi4u7hVu9hJFf2KqOS5NAhYuLu4ebl49euZmgC3UXFxf3Vm7v4kXeFsmL3XzogouLexe3N/y4a7pbbdTi4uLu4d71usKItBi3LrIaLi7uMm7vaJJHlOph6OJ5XFzcjdz8uHNX0yT/UXBxcZ/AzQerk+ZI9eiDi4u7h3sUVxWdX/mKPgYXF3cLN18rXp10a5o74uLijrlJ8epdq6qWvGiog4uLu5GbF5peYzQvglFWw8XFfTy3GpnyIS4uLu5ncXsNlHlMwsXF3cmtDlbzOjMJUbi4uH/FnTc3k216Q5RRfxcXF7fD/QInasNC9QQPjAAAAABJRU5ErkJggg==" text="/%E8%88%B9%E5%B1%B1%E6%96%87%E9%9B%86%E3%80%8A%E5%91%A8%E6%98%93%E5%86%85%E4%BC%A0%E3%80%8B%E8%92%99">
        <h4>移动设备 扫码阅读</h4>
      </div>
    <!--/add readqr in post-->
      
  <div class="popular-posts-header">相似文章</div>
  <ul class="popular-posts">
    <li class="popular-posts-item">
      <div class="popular-posts-title"><a href="/article/51321.html" rel="bookmark">船山文集《周易内传》坤 卦辞</a></div>
    </li>
    <li class="popular-posts-item">
      <div class="popular-posts-title"><a href="/article/26593.html" rel="bookmark">船山文集《周易内传》坤 文言</a></div>
    </li>
    <li class="popular-posts-item">
      <div class="popular-posts-title"><a href="/article/12753.html" rel="bookmark">船山文集《周易内传》屯</a></div>
    </li>
    <li class="popular-posts-item">
      <div class="popular-posts-title"><a href="/article/31633.html" rel="bookmark">船山文集《周易内传》坤 象辞、爻辞</a></div>
    </li>
    <li class="popular-posts-item">
      <div class="popular-posts-title"><a href="/article/16145.html" rel="bookmark">船山文集《周易内传》坤 彖辞</a></div>
    </li>
  </ul>

        

<div>
<ul class="post-copyright">
  <li class="post-copyright-author">
    <strong>文章作者： </strong>知诺
  </li>
  <li class="post-copyright-link">
    <strong>文章链接：</strong>
    <a href="https://www.rixin.site/article/54489.html" title="船山文集《周易内传》蒙">https://www.rixin.site/article/54489.html</a>
  </li>

  <li class="post-copyright-license">
    <strong>版权声明： </strong>本博客文章除特别声明外，均采用 <a href="https://creativecommons.org/licenses/by-nc-sa/4.0/" rel="noopener" target="_blank"><i class="fab fa-fw fa-creative-commons"></i>BY-NC-SA</a> 许可协议。转载请注明出处！
  </li>
</ul>
</div>

        

  <div class="followme">
    <p>欢迎订阅或关注</p>

    <div class="social-list">

        <div class="social-item">
          <a target="_blank" class="social-link" href="/atom.xml">
            <span class="icon">
              <i class="fa fa-rss"></i>
            </span>

            <span class="label">RSS</span>
          </a>
        </div>

        <div class="social-item">
          <a target="_blank" class="social-link" href="https://budaig.github.io">
            <span class="icon">
              <i class="fab fa-github"></i>
            </span>

            <span class="label">GitHub</span>
          </a>
        </div>
    </div>
  </div>


      <footer class="post-footer">
          
          <div class="post-tags">
              <a href="/tags/%E9%98%B4%E9%98%B3/" rel="tag"><i class="fa fa-tag"></i> 阴阳</a>
              <a href="/tags/%E5%85%AD%E5%8D%81%E5%9B%9B%E5%8D%A6/" rel="tag"><i class="fa fa-tag"></i> 六十四卦</a>
              <a href="/tags/%E5%91%A8%E6%98%93/" rel="tag"><i class="fa fa-tag"></i> 周易</a>
              <a href="/tags/%E7%8E%8B%E5%A4%AB%E4%B9%8B/" rel="tag"><i class="fa fa-tag"></i> 王夫之</a>
              <a href="/tags/%E5%9B%BD%E5%AD%A6/" rel="tag"><i class="fa fa-tag"></i> 国学</a>
              <a href="/tags/%E8%92%99%E5%8D%A6/" rel="tag"><i class="fa fa-tag"></i> 蒙卦</a>
          </div>

        
  <div class="post-widgets">
        <div id="needsharebutton-postbottom">
          <span class="btn">
            <i class="fa fa-share-alt" aria-hidden="true"></i> 分享至
          </span>
    </div>
 <!--/add needmoreshare2 in post-->
  </div>


        
    <div class="post-nav">
      <div class="post-nav-item">
    <a href="/article/12753.html" rel="prev" title="船山文集《周易内传》屯">
      <i class="fa fa-chevron-left"></i> 船山文集《周易内传》屯
    </a></div>
      <div class="post-nav-item">
    <a href="/article/90876.html" rel="next" title="大雪">
      大雪 <i class="fa fa-chevron-right"></i>
    </a></div>
    </div>
      </footer>
    
  </article>
  
  
  



          </div>
          
    <div class="comments" id="valine-comments"></div>

<script>
  window.addEventListener('tabs:register', () => {
    let { activeClass } = CONFIG.comments;
    if (CONFIG.comments.storage) {
      activeClass = localStorage.getItem('comments_active') || activeClass;
    }
    if (activeClass) {
      let activeTab = document.querySelector(`a[href="#comment-${activeClass}"]`);
      if (activeTab) {
        activeTab.click();
      }
    }
  });
  if (CONFIG.comments.storage) {
    window.addEventListener('tabs:click', event => {
      if (!event.target.matches('.tabs-comment .tab-content .tab-pane')) return;
      let commentClass = event.target.classList[1];
      localStorage.setItem('comments_active', commentClass);
    });
  }
</script>

        </div>
          
  
  <div class="toggle sidebar-toggle">
    <span class="toggle-line toggle-line-first"></span>
    <span class="toggle-line toggle-line-middle"></span>
    <span class="toggle-line toggle-line-last"></span>
  </div>

  <aside class="sidebar">
    <div class="sidebar-inner">

      <ul class="sidebar-nav motion-element">
        <li class="sidebar-nav-toc">
          文章目录
        </li>
        <li class="sidebar-nav-overview">
          站点概览
        </li>
      </ul>

      <!--noindex-->
      <div class="post-toc-wrap sidebar-panel">
          <div class="post-toc motion-element"><ol class="nav"><li class="nav-item nav-level-4"><a class="nav-link" href="#蒙。亨。匪我求童蒙，童蒙求我。初筮告，再三渎，渎则不告，利贞。"><span class="nav-text">蒙。亨。匪我求童蒙，童蒙求我。初筮告，再三渎，渎则不告，利贞。</span></a></li><li class="nav-item nav-level-4"><a class="nav-link" href="#彖曰：蒙，山下有险，险而止，蒙。"><span class="nav-text">彖曰：蒙，山下有险，险而止，蒙。</span></a></li><li class="nav-item nav-level-4"><a class="nav-link" href="#蒙亨，以亨行时中也。"><span class="nav-text">蒙亨，以亨行时中也。</span></a></li><li class="nav-item nav-level-4"><a class="nav-link" href="#“匪我求童蒙，童蒙求我”，志应也。"><span class="nav-text">“匪我求童蒙，童蒙求我”，志应也。</span></a></li><li class="nav-item nav-level-4"><a class="nav-link" href="#“初筮告”，以刚中也。“再三渎，渎则不告”，渎蒙也。"><span class="nav-text">“初筮告”，以刚中也。“再三渎，渎则不告”，渎蒙也。</span></a></li><li class="nav-item nav-level-4"><a class="nav-link" href="#蒙以养正，圣功也。"><span class="nav-text">蒙以养正，圣功也。</span></a></li><li class="nav-item nav-level-4"><a class="nav-link" href="#象曰：山下出泉，蒙，君子以果行育德。"><span class="nav-text">象曰：山下出泉，蒙，君子以果行育德。</span></a></li><li class="nav-item nav-level-4"><a class="nav-link" href="#初六，发蒙，利用刑人，用说桎梏，以往吝。"><span class="nav-text">初六，发蒙，利用刑人，用说桎梏，以往吝。</span></a></li><li class="nav-item nav-level-4"><a class="nav-link" href="#象曰：“利用刑人”，以正法也。"><span class="nav-text">象曰：“利用刑人”，以正法也。</span></a></li><li class="nav-item nav-level-4"><a class="nav-link" href="#九二，包蒙吉。纳妇吉，子克家。"><span class="nav-text">九二，包蒙吉。纳妇吉，子克家。</span></a></li><li class="nav-item nav-level-4"><a class="nav-link" href="#象曰：“子克家”，刚柔接也。"><span class="nav-text">象曰：“子克家”，刚柔接也。</span></a></li><li class="nav-item nav-level-4"><a class="nav-link" href="#六三，勿用取女，见金夫不有躬，无攸利。"><span class="nav-text">六三，勿用取女，见金夫不有躬，无攸利。</span></a></li><li class="nav-item nav-level-4"><a class="nav-link" href="#象曰：“勿用取女”，行不顺也。"><span class="nav-text">象曰：“勿用取女”，行不顺也。</span></a></li><li class="nav-item nav-level-4"><a class="nav-link" href="#六四，困蒙，吝。"><span class="nav-text">六四，困蒙，吝。</span></a></li><li class="nav-item nav-level-4"><a class="nav-link" href="#象曰：困蒙之吝，独远实也。"><span class="nav-text">象曰：困蒙之吝，独远实也。</span></a></li><li class="nav-item nav-level-4"><a class="nav-link" href="#六五，童蒙吉。"><span class="nav-text">六五，童蒙吉。</span></a></li><li class="nav-item nav-level-4"><a class="nav-link" href="#象曰：童蒙之吉，顺以巽也。"><span class="nav-text">象曰：童蒙之吉，顺以巽也。</span></a></li><li class="nav-item nav-level-4"><a class="nav-link" href="#上九，击蒙，不利为寇，利御寇。"><span class="nav-text">上九，击蒙，不利为寇，利御寇。</span></a></li><li class="nav-item nav-level-4"><a class="nav-link" href="#象曰：利用御寇，上下顺也。"><span class="nav-text">象曰：利用御寇，上下顺也。</span></a></li></ol></div>
      </div>
      <!--/noindex-->

      <div class="site-overview-wrap sidebar-panel">
        <div class="site-author motion-element" itemprop="author" itemscope itemtype="http://schema.org/Person">
    <img class="site-author-image" itemprop="image" alt="知诺"
      src="/images/logoV_s.png">
  <p class="site-author-name" itemprop="name">知诺</p>
  <div class="site-description" itemprop="description">易知 简能</div>
</div>
<div class="site-state-wrap motion-element">
  <nav class="site-state">
      <div class="site-state-item site-state-posts">
          <a href="/archives/">
        
          <span class="site-state-item-count">245</span>
          <span class="site-state-item-name">日志</span>
        </a>
      </div>
      <div class="site-state-item site-state-categories">
            <a href="/categories/">
          
        <span class="site-state-item-count">4</span>
        <span class="site-state-item-name">分类</span></a>
      </div>
      <div class="site-state-item site-state-tags">
            <a href="/tags/">
          
        <span class="site-state-item-count">184</span>
        <span class="site-state-item-name">标签</span></a>
      </div>
  </nav>
</div>
  <div class="links-of-author motion-element">
      <span class="links-of-author-item">
        <a href="https://github.com/budaig" title="GitHub → https://github.com/budaig" rel="noopener" target="_blank"><i class="fab fa-github fa-fw"></i>GitHub</a>
      </span>
      <span class="links-of-author-item">
        <a href="https://weibo.com/budaig" title="微博 → https://weibo.com/budaig" rel="noopener" target="_blank"><i class="fab fa-weibo fa-fw"></i>微博</a>
      </span>
      <span class="links-of-author-item">
        <a href="mailto:budaig@outlook.com" title="E-Mail → mailto:budaig@outlook.com" rel="noopener" target="_blank"><i class="fa fa-envelope fa-fw"></i>E-Mail</a>
      </span>
  </div>


  <div class="links-of-blogroll motion-element">
    <div class="links-of-blogroll-title"><i class="fa fa-link fa-fw"></i>
      Links
    </div>
    <ul class="links-of-blogroll-list">
        <li class="links-of-blogroll-item">
          <a href="https://www.rixin.site" title="https://www.rixin.site">日新知</a>
        </li>
        <li class="links-of-blogroll-item">
          <a href="https://www.daheng3.top" title="https://www.daheng3.top" rel="noopener" target="_blank">童趣畅想</a>
        </li>
    </ul>
  </div>

      </div>

    </div>
  </aside>
  <div id="sidebar-dimmer"></div>


      </div>
    </main>

    <footer class="footer">
      <div class="footer-inner">
        

        <div class="copyright">
  
  &copy; 2016 - 
  <span itemprop="copyrightYear">2021</span>
  <span class="with-love">
    <i class="fa fa-heart"></i>
  </span>
  <span class="author" itemprop="copyrightHolder"><a href="/">日新知</a></span>
</div>
  <div class="powered-by">
    Hosted by <a target="_blank" rel="external nofollow" href="https://pages.coding.me"><b>Coding Pages</b></a>
  </div>
  <span class="post-meta-divider">|</span>
  <div class="theme-info">Theme - <a href="https://mist.theme-next.org" class="theme-link" rel="noopener" target="_blank">NexT.Mist</a>
  </div>
<script src="/lib/needsharebutton/needsharebutton.js"></script>
<script>
    pbOptions = {};
      pbOptions.iconStyle = "default";
      pbOptions.boxForm = "horizontal";
      pbOptions.position = "bottomCenter";
      pbOptions.networks = "Weibo,Wechat,Douban,QQZone,Twitter,Facebook,Reddit,Evernote";
    new needShareButton('#needsharebutton-postbottom', pbOptions);
</script>
 <!--/add needmoreshare2 in post-->

        








      </div>
    </footer>
  </div>

  
  
  <script color='0,0,255' opacity='0.18' zIndex='-1' count='88' src="/lib/canvas-nest/canvas-nest.min.js"></script>
  <script src="/lib/anime.min.js"></script>
  <script src="/lib/pjax/pjax.min.js"></script>
  <script src="//cdn.jsdelivr.net/npm/jquery@3/dist/jquery.min.js"></script>
  <script src="//cdn.jsdelivr.net/gh/fancyapps/fancybox@3/dist/jquery.fancybox.min.js"></script>
  <script src="//cdn.jsdelivr.net/npm/lozad@1/dist/lozad.min.js"></script>
  <script src="/lib/velocity/velocity.min.js"></script>
  <script src="/lib/velocity/velocity.ui.min.js"></script>

<script src="/js/utils.js"></script>

<script src="/js/motion.js"></script>


<script src="/js/schemes/muse.js"></script>


<script src="/js/next-boot.js"></script>

<script src="/js/bookmark.js"></script>

  <script>
var pjax = new Pjax({
  selectors: [
    'head title',
    '#page-configurations',
    '.content-wrap',
    '.post-toc-wrap',
    '.languages',
    '#pjax'
  ],
  switches: {
    '.post-toc-wrap': Pjax.switches.innerHTML
  },
  analytics: false,
  cacheBust: false,
  scrollTo : !CONFIG.bookmark.enable
});

window.addEventListener('pjax:success', () => {
  document.querySelectorAll('script[data-pjax], script#page-configurations, #pjax script').forEach(element => {
    var code = element.text || element.textContent || element.innerHTML || '';
    var parent = element.parentNode;
    parent.removeChild(element);
    var script = document.createElement('script');
    if (element.id) {
      script.id = element.id;
    }
    if (element.className) {
      script.className = element.className;
    }
    if (element.type) {
      script.type = element.type;
    }
    if (element.src) {
      script.src = element.src;
      // Force synchronous loading of peripheral JS.
      script.async = false;
    }
    if (element.dataset.pjax !== undefined) {
      script.dataset.pjax = '';
    }
    if (code !== '') {
      script.appendChild(document.createTextNode(code));
    }
    parent.appendChild(script);
  });
  NexT.boot.refresh();
  // Define Motion Sequence & Bootstrap Motion.
  if (CONFIG.motion.enable) {
    NexT.motion.integrator
      .init()
      .add(NexT.motion.middleWares.subMenu)
      .add(NexT.motion.middleWares.postList)
      .bootstrap();
  }
  NexT.utils.updateSidebarPosition();
});
</script>




  
  <script data-pjax>
    (function(){
      var canonicalURL, curProtocol;
      //Get the <link> tag
      var x=document.getElementsByTagName("link");
		//Find the last canonical URL
		if(x.length > 0){
			for (i=0;i<x.length;i++){
				if(x[i].rel.toLowerCase() == 'canonical' && x[i].href){
					canonicalURL=x[i].href;
				}
			}
		}
    //Get protocol
	    if (!canonicalURL){
	    	curProtocol = window.location.protocol.split(':')[0];
	    }
	    else{
	    	curProtocol = canonicalURL.split(':')[0];
	    }
      //Get current URL if the canonical URL does not exist
	    if (!canonicalURL) canonicalURL = window.location.href;
	    //Assign script content. Replace current URL with the canonical URL
      !function(){var e=/([http|https]:\/\/[a-zA-Z0-9\_\.]+\.baidu\.com)/gi,r=canonicalURL,t=document.referrer;if(!e.test(r)){var n=(String(curProtocol).toLowerCase() === 'https')?"https://sp0.baidu.com/9_Q4simg2RQJ8t7jm9iCKT-xh_/s.gif":"//api.share.baidu.com/s.gif";t?(n+="?r="+encodeURIComponent(document.referrer),r&&(n+="&l="+r)):r&&(n+="?l="+r);var i=new Image;i.src=n}}(window);})();
  </script>




  
<script src="/js/local-search.js"></script>













    <div id="pjax">
  

  


<script>
NexT.utils.loadComments(document.querySelector('#valine-comments'), () => {
  NexT.utils.getScript('//unpkg.com/valine/dist/Valine.min.js', () => {
    var GUEST = ['nick', 'mail', 'link'];
    var guest = 'nick,mail,link';
    guest = guest.split(',').filter(item => {
      return GUEST.includes(item);
    });
    new Valine({
      el         : '#valine-comments',
      verify     : false,
      notify     : false,
      appId      : '6RhYnLpY01UcXsbPoCPXpXA2-gzGzoHsz',
      appKey     : 'OndGsvjtin0exLtIkQLbsOhf',
      placeholder: "闻言如见其人",
      avatar     : 'mm',
      meta       : guest,
      pageSize   : '10' || 10,
      visitor    : false,
      lang       : '' || 'zh-cn',
      path       : location.pathname,
      recordIP   : false,
      serverURLs : ''
    });
  }, window.Valine);
});
</script>

    </div>
</body>
</html>
