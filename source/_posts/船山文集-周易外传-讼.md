---
title: 船山文集《周易外传》讼
abbrlink: 98126af5
tags:
  - 六十四卦
  - 周易
  - 王夫之
  - 阴阳
categories:
  - 经
date: 2021-06-09 15:58:58
author:
---

### 天水讼 (综卦蒙 错卦明夷 交互卦家人 本艮重乾)

天之位乎上者，大正之位也，然而未尝不下济也。雷、火、风、泽之气丽乎地，而时隮以应乎天。惟水不然，以下为性，比地而必于不升，处天地之中以与天争权，则天将施于地而水竞其功，天即欲不与俱，“违行”而不得。是讼之自成，水实致之，而二何以得为“有孚”哉？
尝论之：以无情而诬上者，逆也，非讼也，讼则有可言之情矣。气数自然之争，岂犹夫告密投匦之小人，得已而不已者与？二之所执以为言者，阴长而己窒其中也。劳而自矜，已而怨曰“我之有功于天也，天其德我哉？我不来而天且偕以遁，我来而抑不我应，则是我‘窒惕’之劳，漠不相知，而不平之鸣恶容已邪？”怨自此兴，而讼亦自此长，元咺之所以终于逋亡而不恤也。由是言之，直在坎而曲在乾，明矣
君子则曰：与其为讼也，不如其为遁也。干我者吾避之，劳于我者吾所应得。诎于不知己而伸于知己，越石父且以告绝于晏婴，况其在君臣父子之间乎？故五正中位，不挠于讼而得“元吉”，所谓“大居正而不惭”也。惟夫上九也者，可以致胜于坎者力尽而不止，故卫郑再归而见绝于春秋；讼上锡带而三褫于大易。
呜乎！人事之险阻出于怨望，怨望出于恩德。知恩德为时位之当然而无功名之可恃，则险阻平于心而恩怨消于世。六三舍中位以消遁，柔以承天，善世而不伐，斯足尚乎！



